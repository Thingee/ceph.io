---
title: "Första dagen på resten av vår resa"
date: "2020-09-28"
author: "admin"
tags: 
  - "planet"
---

Idag blir vi på City Network en del av Iver, en nordisk leverantör av IT-drifttjänster.

Gemensamt blir vi ett europeiskt molnalternativ för svenska och internationella företag och myndigheter som behöver en komplett och tekniskt ledande global bas för sin digitala innovation.

Jag ser det som första dagen på resten av vår resa och som avstamp vill jag ge en personlig reflektion och inblick i den historia och den vision som står bakom beslutet och den framtid vi går till mötes. 

Jag grundade City Network kort efter senaste It-bubblan 2002. Användandet av internet hade tagit fart och jag experimenterade med den ena goda idén efter den andra, bland annat inom spelbranschen. City Network började som en leverantör av webbhotell och serverdrift, mest för att kunna tillgodose de egna behoven av beräkningskraft som mina projekt krävde men även för att den typen av delad IT-infrastruktur var något jag ville utforska och som jag trodde på.

Med åren när dammet kring mina olika idéer hade lagt sig stod City Network kvar som den starkast lysande stjärnan. Den som tillhandahöll ryggraden i alla de mindre projekt som jag ägnat min tid åt visade sig vara källan till allt. Det fanns ju något här! Så småningom tog jag och mitt team beslutet att satsa helhjärtat på att bli störst i Sverige på domäner, webbhotell och serverdrift med City Network.

Tänk vad fokus, vilja och ett härligt gäng med gemensamma värderingar och mål kan åstadkomma egentligen. Det lilla bolaget med säte i Karlskrona växte så det knakade, vi fick Gasell-priser på löpande band och utvecklade våra tjänster i en rasande takt. 2009 tog vi ett par ytterligare sjumilakliv när vi lanserade Sveriges första molnbaserade It-infrastruktur som tjänst. Redan från början såg vi oss som ett självklart europeiskt alternativ till den gigantiska transformation som Amazon startade några år tidigare när de lanserade AWS.

I takt med att molntjänster blev en självklar del av allas vår vardag förändrades också världen omkring oss. Rätt eller fel, blev bolag som kunde samla in och behandla information till sin fördel mer värdefulla än de som hittade nya oljekällor. Idag värderas data, av många, som mer värt än guld och med det har personlig integritet seglat upp som en självklar del av agendan.

Men lagstiftningen har också hunnit ikapp. Idag har vi en uppsjö av olika dataskyddslagar och åtgärder, framtagna för att skydda den personliga integriteten. Främst av dessa står GDPR som tydligt reflekterar de europeiska värderingarna. Att persondata måste skyddas därför att personlig integritet är en del av de mänskliga rättigheter som medlemsländerna inom Europeiska Unionen är överens om.

Idag har många större verksamheter en stor fråga på sina bord. Den om hur man ska kunna kombinera digital innovation och samtidigt efterleva de regulatoriska kraven. Kännedomen om den lokala marknaden samt de legala och affärsmässiga förutsättningarna är något som vi byggt upp under många år och det är en viktig del i vårt erbjudande.

Med åren har också City Network förändrats och vi har hittat vårt fokus. Vi har engagerat oss helhjärtat i öppen källkod och är idag med och driver utvecklingen av ett av världens största open source-projekt. 2015 lanserade vi Compliant Cloud för organisationer som av olika anledningar har högre säkerhets och integritetskrav på sin molnleverantör än vad de flesta publika molntjänster kan erbjuda. 2017 sålde vi vår domän- och webbhotellsverksamhet för att helhjärtat fokusera på vår vision – att bli en globalt erkänd aktör inom IT infrastruktur.

Genom alla år och förändringar har siktet alltid varit inställt på just det där sista. De där orden som vi även har skrivit in som City Networks vision – att bli en globalt erkänd aktör inom IT-infrastruktur.

För mig och alla medarbetare på City Network samt för er som litar på oss för er digitala innovation skapar den här affären fantastiska möjligheter att kunna närma oss vår vision. Inte minst ökar det våra möjligheteter att tillsammans utveckla ännu fler innovativa tjänster.

Det är skillnad på bagage och historia och vår berättelse tillhör den sistnämnda. En historia som jag är orimligt stolt över att ha med mig när vi nu tar nästa sjumilakliv och går in i en ny era av tillväxt och expansion ihop med Iver.

Johan Christenson

The post [Första dagen på resten av vår resa](https://citynetwork.eu/nyheter/forsta-dagen-pa-resten-av-var-resa) appeared first on [City Network](https://citynetwork.eu).

Source: Hastexo ([Första dagen på resten av vår resa](https://citynetwork.eu/nyheter/forsta-dagen-pa-resten-av-var-resa))
